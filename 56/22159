	Войната и мирът, атомната смърт и борбата за разоръжаване, истината на живота и човешките съмнения — ето основните въпроси, върху които е изградена интересната повест на Вадим Собко „Десет дни щастие“.
	Някъде в Западна Германия, скрити от човешкото око, се намират тайнствените лаборатории на проф. Елза Таубе, където се извършват варварски „опити“ върху отвлечени съветски хора, пленници от последната световна война: целта е да се превърнат те в слепи изпълнители на престъпни заповеди, като се лишат от памет. Сред тези отвлечени съветски хора е и украинецът Максим Шайтан, някогашен известен строител. И ето — за да проверят резултатите от своите „опити“, човеконенавистниците изпращат Максим Шайтан в Украйна, сред най-скъпите му приятели и другари, при жена му, при дъщеря му. Вадим Собко рисува майсторски сложната и напрегната драма на своя герой и на близките му, като разкрива самопожертвувателността на съветските хора в името на човешкото щастие.