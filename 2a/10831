	По време на семейна почивка през 1925 г. малкият син на Толкин, Майкъл, изгубва любимата си играчка куче на плажа. За да го успокои, баща му измисля приказка за истинско кученце, превърнато в играчка от магьосник и изпратено до луната и под водата от „пясъчен вълшебник“.

	* * *

	Приказката „Роувърандъм“ остава в богатия архив на писателя няколко десетилетия. Публикувана е за първи път през 90-те години под вещата редакция на Кристина Скъл и Уейн Хамънд, които намират в текста й препратки към различни източници — от норвежките саги до Едит Несбит, — както и първообраза на елементи от класическата Толкинова митология. Освен пълния текст на приказката настоящото издание включва богат предговор и бележки на редакторите, безценни за почитателите на Толкин, както и пет оригинални авторови илюстрации.
	Забавна и находчива, „Роувърандъм“ далеч надхвърля рамките на обикновена приказка за деца. Тя ще достави удоволствие на читателя с усет към тънките езикови игри и увлекателния сюжет и най-вече на почитателя на Толкин, жаден да вникне по-дълбоко в неговия уникален свят.