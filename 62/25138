#	Похвално слово за Иоан Кръстител
#	На утрината след Богоявление
	Това слово ни представя една разновидност на Климентовите похвали — похвална беседа върху евангелското четиво за празника на Иоан Кръстител, който се отбелязва на следния ден след Богоявление. Иоан Кръстител (Предтеча) е последният пророк, възвестяващ за въплъщението на Богочовека: Иоан Кръстител, според евангелския текст, е син на първосвещеника Захария и жена му Елисавета, роден в старините чрез чудо и „проиграл“ в утробата на майка си, когато Елисавета среща Мария след Благовещението. Иоан Кръстител вмества в своите деяния старозаветните пророчески прояви и едновременно проправя път и свидетелства за идването на Месията, когото сам кръщава в Иордан. Заради ревността, с която изобличава нравственото падение на тетрарха (четверовластника) на Галилея Ирод Антипа (Ирод извършва кръвосмешение, като се оженва за жената на брат си Филип), по заповед на Ирод и с намесата на Иродиада, той е хвърлен в тъмница. По време на един пир дъщерята на Иродиада от първия й брак — Саломе — танцува, за да бъде изпълнено едно нейно желание. Ирод е принуден да обезглави Иоан — такова е желанието на Саломе (Мат. 14:1-12; Марк. 6:16-29). Празниците, посветени на Иоан Кръстител, са няколко (Рождество Предтечево — 24 юни, Зачатие — 5 септември, Обретение на главата на Иоан Кръстител, Усекновение — 29 август). Според Теофилакт Охридски Климент Охридски е писал няколко похвали за Предтечата.
	Похвалното слово за 7 януари продължава една стара византийска традиция, според която в центъра на творбата е драматичният диалог между Иисус Христос и Иоан Кръстител. Иоан Кръстител се отказва да кръсти Христос, като обяснява своята човешка немощ и величае второто лице на Троицата — Бог Син във всичките му проявления и цялата му сила. Христос на свой ред разяснява на Предтечата смисъла на своето смирено идване, разкривайки догматичните основи на божествената си природа — едновременно съвършен Бог и съвършен Човек, както и кръщаването в р. Иордан — чрез потапянето във водите Христос отмива първородния грях, непослушанието на Адам и Ева. Тъй като Словото е непосредствено свързано с евангелския разказ, то е наситено с цитати, съгласуващи евангелския сюжет с прообразните определения за Бога в старозаветните текстове и оценките от апостолските послания. От евангелската сцена Климент Охридски извежда похвалата на Иоан Кръстител, връщайки се отново към евангелския разказ за чудотворното му раждане и обрамчвайки с риторични пасажи цитатите от евангелието на Лука. Вместо финална възхвала на Кръстителя Словото има завършек, оформен катехизистично — като поучение.
	Похвалното слово за Иоан Кръстител не е широко разпространено. Известни са само 15 негови преписа, като най-старият се намира в т.нар. Ягичев Златоуст, един панигирик за цялата година, писан най-вероятно в Синайския.манастир „Света Екатерина“, датиращ се от началото на XIV в., български правопис. Днес той се пази в ГРБ в Санкт Петербург под сигнатура Qn I 56. В някои преписи Словото е приписано на Иоан Златоуст.
@	А. Бончев
