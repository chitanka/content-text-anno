#	Облаците

	_Заглавието_ в оригинала: Νεφέλαι.
	_Значение на измислените имена:_ _Стрепсиа`д_ е „Извъртачът“ (срв. „Искам правото само да извъртя, от лихварите да се измъкна“); _Фидипи`д_ — „Грижовният към конете“.
	Първият заемодавец е вероятно Пазий, а Вторият — Аминий, и двамата споменати в първата реплика на Стрепсиад.
	Комедията има пролог, парод, четири епизода (ако делението, което се предлага тук, е правилно) и екзод. След първия епизод иде парабаза, втората половина на третия е агон. Лирическите партии не са обособени, те са вплетени в тъканта на комедията и са органическа нейна част. Известна самостоятелност имат строфата и антистрофата в края на четвъртия епизод, близки до типичния стазим. Заслужава да се отбележи известна несиметричност на посочените части: те не съдържат еднакъв брой стихове.
	Комедията „Облаците“ била представена на празника Големи Дионисии през 423 г. Конкуренти на Аристофан били Кратин (с комедия „Бутилката“) и Амипсий (с „Конос“), получили съответно първа и втора награда. Третата награда, която се равнявала на поражение, получил Аристофан. Една година по-късно, т. е. през 422 г., той протестира пред зрителите си срещу това поражение в парабазата на „Осите“. Преработва пиесата си и повторно я поставя на сцена, но и втората постановка има същия резултат. Текстът, с който разполагаме днес, е този на преработката.