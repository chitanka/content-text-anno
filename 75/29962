	Достойната конкуренция на Хенинг Манкел

	Инспектор Винтер и екипът му се занимават с най-тежките убийства. На тях тийнейджър — разносвач на вестници, сигнализира, че от апартамент вече няколко дни непрекъснато се чува една и съща музика и се носи ужасна миризма. По особено жесток начин са убити мъж и жена. Убиецът е оставил съобщения на телефонния им секретар, надпис на стената, с които предизвиква лично инспектора, и сякаш иска да получи нещо, което Винтер притежава. Междувременно изчезва приятелката на инспектора. Простият случай става все по-заплетен и държи читателя в напрежение чак до последната страница.


	Оке Едвардсон е роден през 1953 г. Живее със съпругата си и двете си дъщери в Гьотеборг. Повече от двайсет години е журналист във водещите шведски ежедневници. Работи за ООН в Близкия и Средния изток. Автор е на специализирани издания по журналистика и преподава в Журналистическия факултет на Гьотеборгския университет. През 1990 г. създава героя си — инспектор Ерик Винтер. Оттогава криминалните му романи са прочетени от 1 000 000 души само в Швеция и са преведени в цял свят. Телевизионният сериал по книгите му е гледан в редица европейски страни. Шведската академия многократно го удостоява с Crime Writer’s Award.