	Най-сетне древните клетви бяха изречени и духчетата се завръщат. Хората търсят онова, което бе загубено. И се боя, че търсенето ще ги убие.
	Но такова е естеството на магията. В раните на една разбита душа може да се настани нещо друго. Повеляването на Стихиите, силите на самото сътворение. Те могат да изцерят душата, ала могат и да я ранят по-дълбоко.
	_Бягащият по вятъра_ блуждае из опустошената земя и се крепи на границата между отмъщението и честта. _Тъкачката на Светлината_, бавно поглъщана от своето минало, търси лъжата, в която да се превърне. _Обвързващият_, роден от кръв и смърт, се бори да изгради наново разрушеното. _Откривателката_, свързваща съдбите на два народа, е принудена да избере между бавната смърт и страшното предателство на всичко, в което вярва.
	Отдавна е време те да се събудят — надвиснала е Вечната Буря.
	И Убиецът е тук.
C>
	Епичен във всяко отношение.
	Създаденият от Сандърсън свят оживява с разноликите си герои и величествения разказ, който постепенно се разгръща и ни води по-дълбоко в историята на Рошар.
@	Гардиън
C$
C>
	[Името на Сандърсън] ще се изговаря на един дъх с Толкин, Лайбър, Муркок, Джордан… и Джордж Р. Р. Мартин.
@	Сайънс Фикшън енд Фентъзи Уърлд
C$

#	Дългоочакваното продължение на най-добре продаваната според класациите на __Ню Йорк Таймс__ книга __Пътят на кралете__

	Изминали са шест години откакто Убиецът в бяло, нает от загадъчните паршенди, погубва краля на алетите в нощта, когато се празнува мирът между хора и паршенди. Така започва Договорът на Отмъщението на Върховните принцове в Алеткар и тяхната Война на Възмездието срещу паршендите.
	Сега Убиецът в бяло отново премахва владетели из целия свят и с изумителните си сили надвива всеки телохранител и се изплъзва от всеки преследвач. Наредено му е да убие Върховния принц Далинар — мъжа, когото всички смятат за същинската сила зад алетския престол. Привидно ролята на Далинар във войната е достатъчно основание някой да желае смъртта му, ала господарят на Убиеца в бяло има много по-дълбоки причини.
	Осъден от враговете си да загине от окаяната смърт на военен роб, Каладин оцелява и е сложен начело на кралските телохранители. Тази служба на нископоставения тъмноок не се приема еднакво от всички. И така, Каладин трябва да опази краля и Далинар от всяка обичайна заплаха, пък и от съвършено необичайния Убиец в бяло. При това, докато тайно се бори да усъвършенства своите удивителни сили, които са някак свързани с неговото духче на честта, Сил.
	Необикновената, ала и неспокойна Шалан, с усилия следва сходен път. Прекършена от нещо, което отказва да признае пред себе си, тя носи страшно бреме — някак да възпре завръщането на Пустоносните от преданията, защото след това надвисва Опустошението и краят на цивилизацията. Нужни са й тайни, скрити в Пустите равнини. Ала дори пътят дотам се оказва по-тежък, отколкото си е представяла.
	А през това време в сърцето на Пустите равнини паршендите взимат жизненоважно решение. Продължилите с години нападения на алетите непрестанно изтребват народа им. Затова паршендите се оставят предводителката им Ешонаи да ги убеди да заложат всичко в отчаяна игра със същите онези свръхестествени сили, от които навремето са избягали. Последиците и за паршенди, и за хора — а всъщност и за цял Рошар — са и опасни, и неизмерими.
	{img:sijajni_slova_portret.jpg}
	_Сияйни слова_ е вторият том от _Летописите на Светлината на Бурята_, амбициозен епос в мащабната традиция на _Колелото на времето_, която Брандън Сандърсън завърши за покойния Робърт Джордан.
	Портата към _Летописите_ се отвори с _Пътят на кралете_, а с книгата, която сега държите в ръце, ще участвате във всяка стъпка на зашеметяващото приключение.
	Брандън Сандърсън е израснал в Линкълн, Небраска. Днес живее в Юта със съпругата и децата си и преподава творческо писане в университета _Бригам Янг_. Освен съавтор на Робърт Джордан в _Колелото на времето_, Сандърсън е автор на бестселъри като трилогията _Мъглороден, Спиращия войната, Сплавта на закона, Пътят на кралете, Ритматистът_ и _Стоманеното сърце_. През 2013 става носител на наградата _Хюго_ за новелата _Душата на императора_, чието действие се развива в света, познат от обичания първи роман на Сандърсън, _Елантрис_.
