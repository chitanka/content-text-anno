	Мъриам Алън де Форд (1888–1975) е родена в град Филаделфия (САЩ). От 1906 г. се посвещава на журналистиката, като дълги години е репортерка по трудови въпроси, занимава се с проблемите на гражданските права, написва и много политически памфлети — „Истината за Мусолини“, „Фактите за фашизма“ и др. Най-голяма известност спечелва обаче като криминална писателка — както на документални, така и на художествени разкази. Едновременно с това тя е написала повече от 30 научнофантастични разкази и новели. Най-добрият й сборник в този жанр е „Ксеногенезис“. В много от тези разкази авторката развива темата за ядрената катастрофа, за гибелните последици от използването на атома за военни цели, изразява тревога за бъдещето на човечеството. Тази тревога звучи и в настоящата нейна новела.
