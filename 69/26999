	В това произведение великият сатирик се представя за „преводач“ на уж откритите от него архиви на първото човешко семейство, написани на адамитски език.
	В бележките си към американското издание Де Вото отбелязва, че ръкописите са се намирали в истински хаос и той е подредил „преводите“, както сам е намерил за добре, без да е сигурен какви са били намеренията на автора за подредбата им. От коментарите на Де Вото към отделните откъси се вижда, че той се е ръководил от хронологията на написването им.
	В това издание ние ги поместваме в по-друг ред, съобразявайки се по-скоро с „историческата“ последователност на описаните събития. Освен това допълнили сме архивите с публикуваните по-рано (на английски) „Откъси от дневника на Адам“, „Дневник на Ева“, „Откъс от дневника на Адам“ заедно със „След грехопадението“, „След четиридесет години“ и „Пред гроба на Ева“.
	Де Вото посочва, че Марк Твен, който в една от непубликуваните си работи нарича себе си „Епископ на Ню Джърси“ и „Баща на историята“, е проявявал и като „философ“, и като „историк“ голям интерес „към частните архиви на най-старото човешко семейство“. Писателят обаче не съобщава как тези архиви са „попаднали“ в негови ръце.
	Подобно на повечето произведения, писани през последните години на живота му, архивите са недовършени — както отделните откъси, тъй и самата поредица.
	Някои изследователи на творчеството на Твен са на мнение, че те имат определена връзка с един друг, непубликуван още ръкопис, озаглавен „Книга втора“, и също недовършен. Но Де Вото смята, че тази връзка е доста неясна, и решава да не включи ръкописа в подготвеното от него издание.
	В „Книга втора“, датувана „Хилядолетие след смъртта на Марк Твен“, са разработени теми, които писателят е засегнал и в творбите, отнасящи се към „година 920 от сътворението на света“. Ето защо може да се предположи, че намерението му е било да направи паралел между дълбоката древност и бъдещата цивилизация в САЩ, тъй както той си я е представял.
