	Първото писмо е било озаглавено от Марк Твен „Сътворението на човека“. Биографът на Твен Албърт Пейн е отбелязал върху ръкописа, че останалите писма „не са продължение на първото“. Но подготвяйки ги за издаване, Де Вото забелязва тясната връзка между първото и останалите писма и маха заглавието. Същевременно той изпуща последните шест реда на първото писмо, понеже изречението се прекъсва на средата.
	Марк Твен е оставил някои от следващите писма без номер, а на други е дал съвсем произволна номерация, с което иска да покаже, че са се запазили само някои от писмата на Сатаната. Де Вото обаче ги номерира последователно и в това издание ние спазваме неговата номерация*.
	[* Бележките към отделните произведения са правени предимно въз основа на коментарите на Де Вото към американското издание. — Б.пр.]
