	ХЪРБЪРТ ДЖОРДЖ УЕЛЗ е известен като един от основателите и класиците на научнофантастичната литература. „Война на световете“, „Невидимият“, „Първите хора на луната“, другите романи и многобройните разкази на писателя и досега вълнуват хората, предмет са на безкрайни подражания от страна на начинаещите (а и не само на тях) писатели фантасти.
	Разказът, който предлагаме на вашето внимание, не е съвсем обикновен. На пръв поглед това въобще не е фантастика. Но, от друга страна, разказът е написан през 1909 г. във вид на спомени на наш съвременник дълголетник (роден през 1888 г.) за един от епизодите на неговата младост. И за да напише тези „мемоари“, Х. Уелз е трябвало да се пренесе „мислено“ във втората половина на XX век, т.е. да види първите дни на въздухоплаването така, както ние днес ги възприемаме. Надяваме се, че на читателите няма да им бъде безинтересно да се запознаят с още една страна от многообразното дарование на забележителния английски писател.
